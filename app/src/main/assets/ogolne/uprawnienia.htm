<html>
<head>
<meta name="viewport" content="width=device-width, minimum-scale=0.1, initial-scale=1.0">
<meta http-equiv="content-type" content="text/html; charset=utf-8">
</head>
<body>
Rozporzadzenie Rady Ministrów z dnia 4 lipca 1992 r. <b>w sprawie zakresu i trybu korzystania z praw przez kierującego działaniem ratowniczym</b>.

<ol><big> § 1.</big> <br />
1. Kierujący akcją ratowniczą lub innym działaniem ratowniczym prowadzonym przez jednostki ochrony przeciwpożarowej j<b>est uprawniony</b> do zarządzenia:
<ol> 1)<b> ewakuacji ludzi z rejonu objętego działaniem ratowniczym</b> w przypadku zagrożenia życia i zdrowia, w szczególności gdy:
<ol>  a) istnieje możliwość powstania paniki,
<br /> b) przewidywany rozwój zdarzeń może spowodować odcięcie drogi ewakuacyjnej,
</ol> 
2)<b> zakazu przebywania w rejonie objętym działaniem ratowniczym osób postronnych</b> oraz utrudniających prowadzenie działania ratowniczego,
<br /> 3)<b> ewakuacji mienia</b>, w szczególności gdy:
<ol> a) istnieje możliwość rozprzestrzenienia się pożaru lub innego zagrożenia,
<br />b) usytuowanie mienia utrudnia prowadzenie działania ratowniczego,
</ol>
4) <b>prac wyburzeniowych oraz rozbiórkowych</b>, w szczególności w sytuacjach:
<ol>  a) zagrożenia ludzi, zwierząt lub mienia,
<br /> b) potrzeby dotarcia do źródeł zagrożenia w celu jego rozpoznania oraz ograniczenia wzrostu,
<br /> c) potrzeby użycia środków gaśniczych i neutralizatorów oraz odprowadzenia substancji toksycznych,
<br />d) potrzeby zapewnienia dróg dojścia i ewakuacji,
</ol>
5) <b>wstrzymania komunikacji w ruchu lądowym</b>, w szczególności w celu:
<ol>a) zapewnienia właściwego ustawienia i eksploatacji sprzętu ratowniczego,
<br />b) zapewnienia dróg komunikacyjnych na potrzeby działania ratowniczego,
<br />c) eliminacji zagrożeń powodowanych przez środki komunikacji,
<br />d) realizacji zadań określonych w pkt 1—4,
</ol> 6) <b>przejęcia w użytkowanie</b>, na czas niezbędny do działania ratowniczego, <b>pojazdów, środków technicznych i innych przedmiotów</b>, a także ujęć wody, środków gaśniczych oraz nieruchomości przydatnych w działaniu ratowniczym, z wyjątkiem przypadków określonych w art. 24 ustawy z dnia 24 sierpnia 1991 r. o ochronie przeciwpożarowej (Dz. U. Nr 81, poz. 351),
<br />7)<b> odstąpienia od zasad działania uznanych powszechnie za bezpieczne</b>, z zachowaniem wszelkich dostępnych w danych warunkach zabezpieczeń, jeżeli w ocenie kierującego działaniem ratowniczym, dokonanej w miejscu i czasie zdarzenia, istnieje prawdopodobieństwo uratowania życia ludzkiego, w szczególności w przypadkach, gdy:
<ol>a) z powodu braku specjalistycznego sprzętu zachodzi konieczność zastosowania sprzętu zastępczego,
<br />b) fizyczne możliwości ratownika mogą zastąpić brak możliwości użycia właściwego sprzętu,
<br />c) jest możliwe wykonanie określonej czynności przez osobę zgłaszającą się dobrowolnie.
</ol>
</ol>
2. Zarządzenia kierującego działaniem ratowniczym, o którym mowa w ust. 1, są decyzjami, którym może być nadany rygor natychmiastowej wykonalności, w trybie przepisów Kodeksu postępowania administracyjnego.

<br />
<br />

<big>§ 2.</big><br />
1. Kierujący działaniem ratowniczym j<b>est uprawniony do żądania niezbędnej pomocy od instytucji państwowych, jednostek gospodarczych i organizacji społecznych oraz od obywateli.</b>
<br />2. Udzielenie pomocy, o której mowa w ust. 1, może polegać na współdziałaniu w realizacji zadań wymienionych w § 1 ust. 1 pkt 1—5, udostępnieniu nieruchomości, środków i przedmiotów, o których mowa w § 1 ust. 1 pkt 6, albo na bezpośrednim wykonaniu wskazanych czynności.
<br />3. Kierujący działaniem ratowniczym, zwracając się z żądaniem o udzielenie pomocy przez instytucje państwowe, jednostkę gospodarczą, organizację społeczną, a także obywatela, jest obowiązany okazać legitymację służbową albo legitymację stwierdzającą członkostwo lub zatrudnienie w jednostce ochrony przeciwpożarowej.
<br />
<br />
<big>§ 3.</big><br />
1. Realizacja uprawnień określonych w § 1 i 2 następuje wyłącznie w okolicznościach uzasadnionych stanem wyższej konieczności, przy czym:
<ol>
1) do skorzystania z uprawnień określonych w § 1 ust. 1 pkt 1—5 wystarczające jest wydanie ustnego polecenia, które należy potwierdzić na piśmie na żądanie zainteresowanego,
<br />2) przejęcie w użytkowanie, na czas niezbędny do działania ratowniczego, nieruchomości, środków i przedmiotów, o których mowa w § 1 ust. 1 pkt 6, wymaga wydania pokwitowania określającego istotne cechy przejętego mienia; pokwitowanie podlega zwrotowi przy zwrocie mienia, a w razie potrzeby sporządza się protokół zniszczenia lub uszkodzenia mienia.
</ol>
2. Pokwitowanie powinno zawierać:
<ol> 1) imię, nazwisko i stopień służbowy kierującego działaniem ratowniczym, a także określenie jego jednostki organizacyjnej,
<br />2) imię i nazwisko lub nazwę posiadacza mienia,
<br />3) datę i godzinę przejęcia mienia, a w odniesieniu do pojazdu — także markę, numer rejestracyjny oraz wskazanie licznika zainstalowanego w pojeździe,
<br />4) opis stanu przejmowanego mienia,
<br />5) określenie miejsca i w miarę możliwości terminu zwrotu mienia,
<br />6) podpisy kierującego działaniem ratowniczym oraz posiadacza mienia.
</ol>
3. W przypadkach szczególnie uzasadnionych koniecznością natychmiastowego podjęcia czynności, kierujący działaniem ratowniczym może odstąpić od wydania pokwitowania, poprzestając na ustnym poinformowaniu posiadacza mienia o danych określonych w ust. 2 pkt 1 i 4.
<br />
<br />
<big>§ 4.</big><br />
1. O każdym wypadku skorzystania z uprawnień określonych w rozporządzeniu kierujący działaniem ratowniczym informuje w raporcie swojego przełożonego.
<br />2. Raport, o którym mowa w ust. 1, powinien zawierać:
<ol>
1) imię, nazwisko i stopień służbowy kierującego działaniem ratowniczym, a także określenie jego jednostki organizacyjnej,
<br />2) określenie uprawnienia, z którego skorzystano,
<br />3) szczegółowy opis wydarzeń uzasadniających skorzystanie z uprawnienia,
<br />4) dane osób, od których kierujący działaniem ratowniczym zażądał udzielenia pomocy,
<br />5) określenie ewentualnego uszczerbku na zdrowiu osób ewakuowanych albo udzielających pomocy lub opis szkody materialnej w udostępnionym mieniu,
<br />6) podpis sporządzającego raport.

</body></html>
